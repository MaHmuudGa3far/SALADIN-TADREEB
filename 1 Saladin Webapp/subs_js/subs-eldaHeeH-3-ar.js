arabic_subs = [['ما طلعتش معانا ليه الحرب يا جندي؟'], ['الهنود هيكسبونا!'], ['بصراحة كدا يا Commander، أنا متجوز واحدة هندية.'], ['إيه؟!'], ['جندي إنجليزي يتجوز واحدة هندية؟! انت عارف دا اسمه إيه؟'], ['دا اسمه Exposition ضعيف،'], ['لأن انت بتكرر كلامي، بدون أي إضافة حقيقية لدراما الموقف.'], ['دا اسمه خيانة لـ"المملكة" يا جندي.'], ['طب وأولادي؟!'], ['أولادي اللي خلّفتهم منها،'], ['"شينكار" و"بومبار" و"عبد الستّار"؟'], ['"عبد الستّار"؟! إيه الاسم الغريب دا؟!'], ['على فكرة، دي أسامي هندية جدًا،'], ['لتكون فاكر إن أنا ألّفتهم دلوقتي ولّا حاجة.'], ['انت لحقت تخلّف ازاي؟!'], ['احنا ما بقالناش في "الهند" 3 شهور!'], ['حضرتك، هنا الثقافة مختلفة،'], ['هنا، الناس بتتجوز بسرعة، وبتخلّف بسرعة.'], ['شيل سلاحك يا جندي، أنا بأقولّك،'], ['وتعالى حارب معانا.'], ['أنا بأقول، المستعمرين هما اللي يسيبوا الأرض، ولّا إيه؟'], ['انت بترفع سلاحك على الـCommander بتاعك يا جندي؟!'], ['عشان انت ما شُفتش اللي أنا شُفته يا قائد.'], ['أنا شُفت ناس طيبين وناس مسالمين،'], ['شُفت تسامح وتعاطف،'], ['وتوابل لذيذة ومتنوعة.'], ['شُفت ستّات زي القمر!'], ['وأنا نقطة ضعفي الستّات، بصراحة!'], ['ياه يا جدع!'], ['أد كدا شايل جواك سطحية وسذاجة، ومش مبيّن!'], ['أنا كدا، زي جبل التلج في المحيط،'], ['من فوق، جبل تلج...'], ['ومن تحت...'], ['تكملة جبل التلج عادي، بنفس الحجم.'], ['طب، ولو قُلتلك إن المَلِك كاتبلنا مكافأة كبيرة أوي أوي أوي،'], ['لو استعمرنا "الهند"؟'], ['يبقى ما عنديش ليك غير رد واحد،'], ['ثانية واحدة، هأروح أوئد "عبد الستار"، وآجي معاك على طول، هه!'], ['اوعى تمشي من غيري، هه!'], ['أعزائي المشاهدين، السلام عليكم ورحمة الله وبركاته،'], ['أهلًا بكم في حلقة جديدة، من برنامج "الدحّيح"!'], ['خلّيني، يا عزيزي، أسألك سؤال،'], ['ما هي أغنى دولة في العالم من 400 سنة؟'], ['"ما أكيد يا (أبو حميد) مش هتخرج عن (إنجلترا) أو (فرنسا)'], ['أو (كَفْر صقر) في محافظة (الشرقية)!"'], ['للأسف، يا عزيزي، الـ3 إجابات غلط!'], ['خلّيني أقولّك إن سنة 1600 ميلادية،'], ['أغنى دولة في العالم، وبفارق عن أي دولة تانية وقتها، كانت "الهند".'], ['- "(الهند) يا (أبو حميد)؟!" - "الهند" يا "أبو حميد".'], ['أنا عارف، يا عزيزي، إن أول صورة هتيجي في دماغك عن "الهند"'], ['بيوت فقيرة وزحمة تكاتك وعشوائيات،'], ['ولكن، واسمع دي، يا عزيزي،'], ['خلّيني أقولّك إن إنتاج "الهند" كان 23% من الناتج العالمي.'], ['يعني، من 400 سنة، "الهند" كانت بتنتج'], ['أكتر من الناتج المحلي بتاع دوَل "أوروبا" كلها،'], ['"إنجلترا" مثلًا، الدولة المُستعمِرة الأوروبية الكبيرة المعروفة في التاريخ،'], ['كان إنتاجها لا يتعدّى الـ2% من الناتج العالمي.'], ['خُد بالك، يا عزيزي، إن مساحة "الهند" وقتها،'], ['كانت ما يوازي "الهند" و"باكستان" و"بنجلاديش"،'], ['دا غير طبعًا شوية الأجزاء اللي في "أفغانستان" و"إيران".'], ['وبالرغم من المساحة الكبيرة دي،'], ['إلا إن الدولة كانت مستقرة اجتماعيًا،'], ['وبالرغم من الاختلافات الدينية،'], ['إلا إن كان هناك تسامح ديني أقرّه حُكّامها،'], ['اللي كانوا، بالمناسبة، من المغول المسلمين.'], ['حُكّام "الهند"، يا عزيزي، أدركوا'], ['إن هما بيحكموا مساحة عملاقة بيعيش فيها أديان مختلفة،'], ['أكتر من أي مكان في العالم،'], ['سيخ وهندوس وبوذيين'], ['ومسلمين شيعة وسُنّة،'], ['كل دُول تمتّعوا بحرّيتهم الدينية وباحترام كامل لمقدساتهم،'], ['عندك مثلًا، في وصية الحاكم "ظهير الدين بابر شاه"،'], ['دا مؤسس الدولة المغولية في "الهند" سنة 1530،'], ['وصّى ابنه باحترام كل العقائد ومراعاة مشاعر كل الطوائف،'], ['مثلًا، بينصحه ما يدبحش البقر عشان ما يزعّلش الهندوس.'], ['حالة الاستقرار والتسامح الجميلة اللي كانت موجودة في "الهند" دي،'], ['نتج عنها ازدهار اقتصادي،'], ['حوّل "الهند" من قنبلة موقوتة للحروب الطائفية،'], ['لأكبر مصنع في العالم،'], ['منسوجات وأقمشة ومعادن وأحجار كريمة،'], ['وطباعة بالألوان وفك شفرة وتصوير مُستَندات!'], ['"(أبو حميد)، طب، معلش يعني، الدولة دي كدا قاعدة لوحدها؟'], ['يعني احنا في عز موسم الـ(كولونيالية)،'], ['الأوروبيين سايبينها كدا لوحدها تمرح وتفرح وتتسامح وتزدهر؟!"'], ['خلّيني أقولّك، يا عزيزي، إن انت Actually صح،'], ['المستعمرين هيفكروا يروحوا هناك،'], ['بس اللي كان معطّلهم إن "الهند" كانت دولة قوية،'], ['عندها جيش قوي،'], ['كان عندها جيش جرّار، تعداده 4 مليون مقاتل،'], ['ومن أهم أسلحته، الأفيال الحربية.'], ['وبعدين، تعالى هنا، مين يقدر يغزو "الهند"؟'], ['"أوروبا" وقتها، كانت عكس الصورة اللي في مخيلتنا تمامًا،'], ['بتعيش اضطهاد ومحاكم تفتيش وحروب دينية،'], ['حروب هتستمر لتقريبًا أكتر من 100 سنة بين الكاثوليك والبروتستانت،'], ['الـ"شنجن" وقتها كانت بتتوزع في الإشارات،'], ['أي حد عايز يروح "أوروبا"، بيتحايلوا عليه ييجي!'], ['فالدنيا، يا عزيزي، جميلة وحلوة وراسية في "الهند".'], ['التاريخ يقفل المسلسل وينزّل التترات؟!'], ['انت عايز التاريخ يقفلهالك نهاية سعيدة عادي؟'], ['طب نظرية "ابن خلدون" في انهيار الأمم؟'], ['طب الحتمية التاريخية؟'], ['خلّيني أقولّك، يا عزيزي، إن كاتب التاريخ لم يغلق صفحته بعد،'], ['والحمد لله إن هو عمل كدا، عشان نقدر نعمل حلقات!'], ['حكاية "الهند"، يا عزيزي، هتتغير للأبد نحو مصير مظلم،'], ['تغيير هيبدأ من أبعد مكان ممكن، "بريطانيا".'], ['سنة 1578، هينتصر الأسطول الإنجليزي'], ['على أسطول الإسبان والبرتغال الـ"أرمادا"،'], ['دُول، يا عزيزي، كانوا ملوك الاستكشافات البحرية في العالم الجديد.'], ['ومع سيطرة "بريطانيا" على "أسكتلندا" سنة 1600 ميلادية،'], ['فيه "بريطانيا" جديدة هتتولد، قوة بحرية عُظمى.'], ['مشكلة "إنجلترا"، يا عزيزي، في الوقت دا،'], ['إنها ما كانتش عارفة تدوق طعم انتصارها.'], ['"طب يا (أبو حميد)، ما تحط على الانتصار شوية توابل!"'], ['أولًا، يا عزيزي، حسّك الفكاهي دا محتاج يُوضَع على قايمة الاغتيالات!'], ['ثانيًا، انت بتقول فيها؟ هما فعلًا كانوا محتاجين توابل.'], ['"إنجلترا"، وباقي دوَل "أوروبا" في الوقت دا،'], ['ما كانوش بيجيبوا التوابل في الوقت دا غير عن طريق الهولنديين،'], ['دُول ملوك التجارة مع "آسيا".'], ['الهولنديين بقى، فجأة كدا، هياخدوا قرار محوري،'], ['قرار هيغيّر مجرى التاريخ.'], ['"إيه يا (أبو حميد)؟ هيحاربوا (بريطانيا) ويبيدوا (الهند) ويقتلوك؟!"'], ['يا ريت، يا عزيزي!'], ['للأسف، "هولندا" هتغلّي سعر الفلفل الأسود!'], ['"هي وصلت الدناءة للمستوى دا؟!"'], ['"هولندا" هتزوّد تمن رطل الفلفل الأسود من 3 شلنات لـ8 شلنات.'], ['ساعتها، يا عزيزي، الإنجليز قاموا بصوا في المراية كدا،'], ['وقاموا قايلينلك، "يا جماعة، يا جماعة، احنا مش بقينا قوة بحرية؟'], ['وبنغلِب الإسبان وبنغلِب البرتغاليين؟'], ['طب ما نروح نجيب توابلنا بنفسينا!"'], ['هنا، يا عزيزي، تجار "لندن" بيجمّعوا من بعض راسمال'], ['قَدْره 30 ألف إسترليني،'], ['وبيقدّموا طلب للمَلِكة "إليزابيث الأولى"'], ['إنهم يبدأوا تجارة مع "آسيا"،'], ['المَلِكة بتتحمس، وبتختملهم بالموافقة،'], ['بتصدّق على تأسيس شركة وتجارة من "لندن" إلى جُزُر "الهند" الشرقية،'], ['وبتدّي المَلِكة هذه الشركة امتياز'], ['إن ما حدش في "إنجلترا" كلها يقدر يتاجر مع "آسيا" غيرها.'], ['خُد بالك، يا عزيزي، إن جُزُر "الهند" الشرقية دي مش "الهند"،'], ['دي بتوازي النهاردة "إندونيسيا" و"ماليزيا" و"الفلبين"،'], ['دوَل تعداد سكانهم يتعدّى تقريبًا النُص مليار إنسان.'], ['الإنجليز ياخدوا قرار ويتحمسوا،'], ['"يلّا بينا يا جماعة، نطلع على جُزُر (الهند) الشرقية، ونبدأ تجارتنا."'], ['المهم، تروحي يا أيام، وتيجي يا أيام،'], ['ينطلقوا، يا عزيزي، الإنجليز في رحلتهم،'], ['وبعد سنة من الإبحار، يوصلوا لجُزُر "الهند" الشرقية،'], ['"Good Morning (مستر هندي الشرقي) الجميل،'], ['معايا شوية جنيهات إسترليني، عايز أبدّلهم بشوية توابل."'], ['المفاجأة، يا عزيزي، إن السكان المحليين قالولهم، "إيه دا؟! What is this؟!'], ['دا ما يشتريش حاجة هنا خالص! دا ما لهوش قيمة!"'], ['هنا، يا عزيزي، التجار الإنجليز بيلاقوا نفسهم في أزمة،'], ['ما معاهومش حاجة تقنع الناس اللي قُدّامهم إن هما يبيعولهم التوابل،'], ['وحتى المُنتَجات الإنجليزية اللي جابوها معاهم،'], ['عشان يعملوا عملية المقايضة مع السكان المحليين،'], ['اكتشفوا إن ما حدش عايزها أصلًا.'], ['طبعًا، يا عزيزي، مشكلة،'], ['بيفضلوا سنتين كاملين كدا، على هذا الوضع.'], ['فضلوا، يا عزيزي، الإنجليز على هذا الكابوس لحد ما وصلوا لاكتشاف مهم جدًا،'], ['بعد، يا عزيزي، دراسة للسوق ولذوق سكان جُزُر "الهند"،'], ['اكتشف الإنجليز إن أكتر حاجة بيقدّروها هي مُنتَجات "الهند".'], ['تاني، يا عزيزي، "الهند" غير جُزُر "الهند"،'], ['جُزُر الهند اللي هي "إندونيسيا"، "ماليزيا"، "الفلبين"... كدا.'], ['مُنتَجات "الهند" بقى اللي كانت عاجباهم فهي المنسوجات والعطارة الهندية والشاي،'], ['ولا مؤاخذة كدا، الأفيون،'], ['فالحل الوحيد، عشان تقلّب الناس دي في التوابل،'], ['إنك تكون معاك المُنتَجات اللي هما عايزينها، عشان تقايضهم بيها.'], ['هنا، بيرجع التجار لـ"إنجلترا" بفكرة بسيطة،'], ['"احنا هنفتتح مركز تجاري صغنن في (الهند)،'], ['نشتري منه البضايع الهندية،'], ['ناخدها كعُملة للمقايضة قُصاد التوابل في جُزُر (الهند)."'], ['تلبّس عِمّة دا لدا، تاخد تُمن الكمّون بتاعك، وتروّح!'], ['وبالفعل، يا عزيزي، بيوصل "الهند" واحد اسمه "ويليام هوكنز"،'], ['مبعوث شركة "(الهند) الشرقية"،'], ['وبيقدّم الفكرة للحاكم المحلي لمنطقة "سورات"،'], ['الحاكم هيقولّه إن "دا حاجة ما تُخصِّنيش! مش تحت سُلطتي!'], ['عليك بقى وعلى كبيرنا، إمبراطور مغول (الهند) العظيم، (جهانكير)."'], ['"هوكنيز" ما بيكدّبش خبر، وبيروح العاصمة وقتها، "أجرا"،'], ['لكنه، يا عزيزي، بيتفاجئ إن الإمبراطور مش بس بيرفض يقابله،'], ['دا بيحتقره وبيقول لمساعديه، "إيه (إنجلترا) دي؟!'], ['دي مجرد جزيرة صغيرة ما لهاش أي قيمة!"'], ['"يا لهوي يا (أبو حميد)! دا الزمن دوّار والله!"'], ['عمك "هوكينز" ما بيسمعش الكلام دا ويستسلم،'], ['بيفضَل يدوّر على وسايط عشان يقدر يقابل الإمبراطور،'], ['"عايزين توابل!"'], ['عايز بس يقابل "جهانكير"، يفهّمه.'], ['لمّا أصحاب الشركة بدأوا ييأسوا لجأوا إلى مَلِك "إنجلترا"، "جيمس الأول"،'], ['يقولوله، "Your Grace، الحقنا، أرجوك!'], ['الهولنديين خاربين الدنيا!'], ['عمّالين يتاجروا مع (الهند)، مراكب رايحة، مراكب جاية،'], ['واحنا مش عارفين نتاجر!'], ['دا حتى السلطان مش عايز يقابل مندوبنا!"'], ['الملك يقولّهم، "ماشي يا جماعة، عايزين إيه طيب؟ أعملّكم إيه؟"'], ['هنا، أصحاب الشركة اقترحوا تعيين قنصل في "الهند"،'], ['شخص سياسي، مُحنّك سياسيًا،'], ['يقدر يتكلم مع السلطان،'], ['يقوم الملك "جيمس" معيّن حد اسمه الـ"سير (توماس رو)"،'], ['اللي بخبرته فعلًا، بيقدر سنة 1613،'], ['يقابل الإمبراطور وياخد موافقته على بناء مركز للتجارة الإنجليزية،'], ['هيتعمل فين؟ هيتعمل في منطقة اسمها "سورات"،'], ['يعني، حاجة كدا، يا دوب كام مخزن ودُكّانة، وبيتين تلاتة، يبات فيهم التجار والبحّارة،'], ['وسور حواليهم كدا، عليه كام برج حراسة، واتعشّت!'], ['"ثانية واحدة يا (أبو حميد)! دا مركز تجاري دا ولّا مُستعمَرة؟!"'], ['هي للأمانة، يا عزيزي، مُستعمَرة ولكنها مُستعمَرة سِلمية،'], ['وأؤكدلك إنها سِلمية، تجارة بس، Business.'], ['الدنيا، يا عزيزي، من بِعدها، مشيت مع الإنجليز حلاوة،'], ['ومع الوقت، المُستعمَرة بقت اتنين،'], ['عشان يوصل العدد بحلول سنة 1640،', 'لحوالي 23 مُستعمَرة،'], ['23 مُستعمَرة، سواء في العاصمة أو في أماكن مهجورة.'], ['شايف، يا عزيزي، الأوروبيين نَفَسهم طويل ازاي؟'], ['الموضوع بدأ سنة 1600!'], ['عملوا، يا عزيزي، المُستعمَرات دي، والسلطان ما عندهوش أي مشكلة معاهم،'], ['الناس قاعدة بأدبها، بتعمل Business، وخلاص!'], ['"فضلوا محترمين، خير وبركة.'], ['لو ناويين على الغدر، هنمحيهم بالجيوش والأفيال الحربية!"'], ['23 مُستعمَرة، يا عزيزي، والرحلات البحرية دي كلها،'], ['خلّت شركة "الهند" هي حديث الساعة يوميًا في "بريطانيا"،'], ['بسبب أرباحها الخيالية،'], ['أصحاب الشركة جَنوا تمن المخاطرة بتاعتهم،'], ['وحققوا أرباح أضعاف أضعاف اللي صرفوه،'], ['ولكن، يا عزيزي، للأسف، كل هذه الأرباح لم تكن كافية!'], ['بنهايات القرن الـ17، الشركة تضخمت،'], ['ومُستعمَراتها انتشرت بطول السواحل الهندية،'], ['"صحيح احنا بنحقق مكاسب مهولة،'], ['بس ليه ما تبقاش مهولة في 2؟ مهولة أُس 3؟'], ['مهولة جدًا، مهولة خالص؟"'], ['هنا، الإنجليز بدأوا يقولولك، "الله! طب ازاي بقى نعلّي المكاسب بتاعتنا؟"'], ['هنا، يا عزيزي، الإنجليز بدأوا يمشوا شمال شوية،'], ['ويشغّلوا دماغهم على "الهند"،'], ['بدأوا إن هما يتهربوا من الجمارك،'], ['ولمّا فرض عليهم السلطان وقتها ضريبة جديدة،'], ['اتفاجئ بالإنجليز بيقولوله، "لأ!"'], ['- "إيه؟!" - "لأ! ضرايب إيه؟!'], ['انت مش شايف أسطولنا القوي ومُستعمَراتنا المزدهرة؟'], ['احنا شقينا سنين عشان نبني الكلام دا كله!'], ['دا احنا قعدنا سنتين عشان ندوّر على واسطة ونيجي!"'], ['هنا، يا عزيزي، يحصل أول صِدام بين الشركة والهنود،'], ['وفي أغسطس سنة 1684،'], ['الشركة هتستدعي 600 جندي و10 سُفُن حربية و120 مدفَع،'], ['ويبدأوا يضربوا القرى اللي جنب مركزهم الرئيسي في "مدراس"!'], ['مش محتاج أقولّك، يا عزيزي، إيه اللي حصل للإنجليز في "الهند"،'], ['"الهند" وقتها كانت أقوى جيش في العالم،'], ['وبالفعل، خلال أيام، القوة الإنجليزية بتتدمر تمامًا،'], ['كل موظفي شركة "الهند" يتاخدوا أسرى.'], ['وبعد توقيعهم على استسلام مُذلّ ومُهين،'], ['الشركة الهندية المملوكة للبريطانيين هينسحبوا من "الهند"،'], ['"ياه يا (أبو حميد)! الشرق كسب على المُستعمِر؟!"'], ['انتظر، يا عزيزي، ما تفرحش كتير! ما تفرحش! لسة.'], ['الغرب جلده تخين، وما بييأسش!'], ['المهم، يا عزيزي، جري التجار على المَلِك البريطاني عشان يلحقهم،'], ['"Your Grace Please، الحقنا!"'], ['ومن جديد، بيبعتوا مندوب يستعطف السلطان،'], ['اللي بالفعل بيعفو،'], ['وبيسمح للشركة إنها ترجع تمارس أنشطتها تاني على الأراضي الهندية،'], ['بس هناك شرط،'], ['يجب إن هما يدفعوا غرامة مالية كبيرة جدًا.'], ['قرار السلطان دا، على أد ما كان نابع من ثقته في قوة جيوشه وهيبة بلده،'], ['إلا إنه، يا عزيزي، هيكون غلطة تاريخية هتغيّر شكل "الهند" للأبد!'], ['الإنجليز، يا عزيزي، بعد الهزيمة، هيمشوا جنب الحيط،'], ['هما بس كل شوية، يزقوا الحيطة ويمشوا جنبها، يزقوا الحيطة، وبعدين يمشوا جنبها!'], ['مش هيبطّلوا توسعات!'], ['حتى لو كانت الغرامات والمبالغ لسة معلّمة عليهم،'], ['زي مثلًا، لمّا دفعوا 16 ألف روبية،'], ['مقابل إيجار تِلت القرى اللي جنب مُستعمرَاتهم في شرق "الهند"،'], ['بس القرى دي هتكون أساس لمدينة "كلكُتا"،'], ['دا، يا عزيزي، كان المركز الرئيسي لشركة "(الهند) الشرقية"'], ['مش مهم ترمي فلوس دلوقتي، انت بتستثمر في مطمع أهم،'], ['والإنجليز هيفضلوا كانّين هاديين مستنيين الفرصة.'], ['خطيئة، يا عزيزي، المغول هي الغرور،'], ['المغول كانوا واثقين زيادة في قوتهم،'], ['بس للأسف، يا عزيزي، القوة زيها زي المُرتّب، ما بتدومش!'], ['سنة 1707، لمّا بيموت السلطان "أورنكزيب"،'], ['آخر الأباطرة الأقوياء، اللي حُكمه استمر 50 سنة،'], ['وهنا، يا عزيزي، بتبدأ "الهند"، بعد قرون من الاستقرار الاجتماعي،'], ['تعرف الحروب الأهلية،'], ['اللي هتشتعل، لمّا ولاد السلطان يتخانقوا على الخلافة.'], ['حروب أبناء السلطان هتمتد للأحفاد،'], ['والإمبراطورية العظيمة دي هتبدأ تنقسم لأقاليم منفصلة،'], ['وهنا، يا عزيزي، كان معاد الضربة القاضية.'], ['"الإنجليز يا (أبو حميد)؟"'], ['لأ، يا عزيزي، "الهند" كان عندها أعداء تانيين،'], ['إمبراطورية بهذا الحجم، ناس كتير مستنيين إنها تقع،'], ['زي مثلًا، إمبراطور "إيران"، "نادر شاه"،'], ['اللي هيزحف لـ"أفغانستان"،'], ['بعدها، يكتسح جيش إمبراطور "الهند"، "محمد شاه".'], ['"الله! والأفيال الحربية راحت فين؟!"'], ['والله، يا عزيزي، عدّي هذه التفصيلة عشان ما تزعلش عليهم،'], ['الأفيال المرادي ما كانتش نقطة قوة للهنود،'], ['ولكنها كانت نقطة ضعف.'], ['جنود "نادر شاه" هيخترعوا سلاح عبقري،'], ['كُرات نارية، أول ما الأفيال تشوفها، تهرب،'], ['فلمّا الأفيال دي تهرب، ترجع ورا وتدهس جنود "الهند"،'], ['عشرات الآلاف من الجنود راحوا بسبب الحركة دي!'], ['هنا، يا عزيزي، مش هيبقى قُدّام إمبراطور "الهند"'], ['غير إنه يروح بنفسه لمعسكر "نادر شاه"،'], ['"انت بتخوّف الفيَلة بتاعتي؟!"'], ['- "آه!" - "طب، قشطة يعني! فداك."'], ['وينزل، يا عزيزي، يركع تحت رجله...'], ['متخيل، يا عزيزي؟! إمبراطور "الهند" المغولي الرهيب،'], ['بقى بيقول كلام يتكتب في الـOthers!'], ['هنا، يا عزيزي، "نادر شاه" بيقبل استسلامه،'], ['مقابل إنه يسلّم العاصمة "دلهي" بكل ثرواتها،'], ['ثروات بتتعدى الـ87 مليون روبية هندية.'], ['دا، يا عزيزي، مبلغ عملاق بمقاييس وقتها وبعدها، وكل وقت،'], ['لدرجة، يا عزيزي، إن "نادر شاه" زقطط!'], ['واسمع دي، يا عزيزي، أعفى مواطنين دولته من الضرايب كلهم لمدة 3 سنين.'], ['هنا، يا عزيزي، ميزان القوة اللي بدأنا بيه حلقتنا هيختلّ.'], ['خلّيني، يا عزيزي، أحكيلك على حادثة صغيرة،'], ['مجموعة، يا عزيزي، من أهالي "دلهي" هيقتلوا 10 من جنود "نادر شاه" في أحداث شغب،'], ['وهنا، "نادر شاه" بيؤمر إن مقابل جنوده الـ10 اللي اتقتلوا دُول،'], ['يتقتل 100 ألف من الأهالي، الراس بـ10 آلاف!'], ['هنا، يا عزيزي، الإمبراطورية القوية اللي احنا شُفناها في الأول بتتحول إلى ماضي،'], ['صحيح لسة عندهم "إمبراطور"، ولكنه شكلي.'], ['"ياه يا (أبو حميد)! للدرجادي الوضع تدهور بيهم لغاية لمّا بقى شكلك؟!"'], ['بصراحة، آه، يا عزيزي!'], ['الحقيقة، يا عزيزي، إن أهمية هذا الإمبراطور لا تتعدّى فوّار الفواكه،'], ['سُلطته تقريبًا جوا العاصمة بس،'], ['وعلى راس كل إقليم، فيه حاكم بيحاول ينجو بالإقليم بتاعه،'], ['وسط أطلال إمبراطورية منهارة.'], ['"الهند"، يا عزيزي، مش بس اتفتت،'], ['لأ، دي هتتحول لساحة قتال Outsource،'], ['لحرب أوروبية مشتعلة،'], ['"ليه تضربوا بعض في (أوروبا)؟ تعالوا اتخانقوا هنا!"'], ['سنة 1756، بتشتعل حرب "السنوات السبع"،'], ['بين "فرنسا" وحلفائها من ناحية، و"بريطانيا" وحلفائها من الناحية التانية،'], ['صراع هيخرج من "أوروبا" لمُستعمَرات الدولتين،'], ['في العالم الجديد و"آسيا"،'], ['بتيجي الأوامر من "لندن" لشركة "(الهند) الشرقية"'], ['إن الحرب بدأت والمُستعمَرات في "أمريكا" مولعة،'], ['والفرنسيين ممكن يواجهوا مراكز الشركة في "الهند".'], ['هنا، يا عزيزي، بيبدأ الإنجليز بالتحصينات،'], ['ويهرّبوا كميات أسلحة ضخمة،'], ['خصوصًا، مُستعمَراتهم اللي في أغنى أقاليم "الهند"،'], ['زي إقليم "البنغال"، الإقليم اللي بيحكمه "سراج الدولة".'], ['"مين يا (أبو حميد) (سراج الدولة) دا؟ مدرّب أحمال في (فاركو)؟!"'], ['لأ، "سراج الدولة"، يا عزيزي، شابّ حاكم قوي وطموح،'], ['حاجة كدا من ريحة المجد القديم،'], ['"سراج الدولة" بيقرر إنه ما يسكتش،'], ['ويؤمر الإنجليز إن هما يوقّفوا تحصينات، ويوقّفوا تهريب الأسلحة،'], ['الإنجليز بيقولولهم، "يا جماعة، دا مش ضدكم!'], ['احنا مش جايبين الأسلحة دي نقتلكم بيها دلوقتي!'], ['دا احنا بنستعد عشان التجار الفرنسيين في (الهند) ممكن ييجوا يهاجمونا!'], ['فيرضيك التاجر الفرنسي يبقى معاه سلاح، وأنا ما معاييش؟!'], ['وخُد بالك، احنا الاتنين أغراب، مش من هنا!"'], ['"سراج الدولة" بيقولّهم، "إيه يا جدعان؟!'], ['انتم جايين ضيوف عندنا؟ ولّا جايين تحاربوا بعض هنا؟!'], ['ما فيش الكلام دا! احنا إقليم محترم. مش خريطة (برودجي) هنا!"'], ['وفعلًا، يا عزيزي، بيؤمر جنوده إن هما يهاجموا المُستعمَرة الإنجليزية في "كَلكُتا"،'], ['وبعد شوية مقاومة بسيطة،'], ['بينجح إن هو يعتقل 146 موظف من شركة "(الهند) الشرقية"،'], ['ويحبسهم في أوضة واحدة،'], ['ومن كُتر ما كانت الأوضة ضيّقة، هيموت منهم 123 واحد، هيتخنقوا،'], ['فيما يُعرف باسم "الحفرة السوداء".'], ['الحادثة دي، يا عزيزي، هتكون شرارة الحرب للإنجليز،'], ['اللي هيجهّزوا قوة عسكرية من 3000 مقاتل، ويتحركوا لـ"كلكُتا"،'], ['وبسبب قوة المدافع بقى والتسليح المتميز بتاعهم،'], ['بينجح الإنجليز إن هما يستردوا مُستعمرَتهم.'], ['بيبدأ بقى، يا عزيزي، هذا الانتصار السهل يزغلل عينيهم،'], ['بتبدأ بقى القوات بعد كدا تتقدم أكتر في "البنغال"،'], ['وتاخد القرى اللي حوالين "كلكُتا" واحدة ورا التانية.'], ['لمّا بيقابلوا قوات "سراج الدولة" في معركة "بلاسي" سنة 1758،'], ['بيكون الإنجليز مستعدين بسلاح تاني غير البنادق،'], ['السلاح هو الجنيه الإسترليني،'], ['بينجحوا إن هما يشتروا ولاء وزير "سراج الدولة"،'], ['اللي هيوافق على عرضهم ويسلّمه،'], ['عشان تنتهي المعركة بالغدر والقبض على "سراج الدولة".'], ['وهنا، يا عزيزي، بيؤمر رئيس شركة "الهند"، الجنرال "كلايف"،'], ['بقطع راس "سراج الدولة"،'], ['والتجول بجسده على فيل في جميع أرجاء الإقليم،'], ['عشان يبقى عِبرة لأي حد يتحدى الإنجليز.'], ['مش بس كدا، الجنرال "كلايف" بيؤمر بمصادرة كُل خزاين المقاطعة،'], ['حاجة كدا بتاعة 100 مركب دهب على فضة،'], ['هيتشحنوا كلهم لـ"إنجلترا"، بَكاسة!'], ['هنا، يا عزيزي، بتبدأ الخطوة الأولى لاستعمار "الهند".'], ['الإنجليز، يا عزيزي، مش بس هينهبوا "البنغال"،'], ['دُول كمان هيطالبوا الحاكم الجديد إنه يسدد تكاليف الحرب.'], ['"الله! وأنا مالي يا (لمبي)؟!"'], ['الحاكم، يا عزيزي، يبقى الوزير "مير جعفر"،'], ['اللي اتكافئ عشان خان "سراج الدولة"،'], ['"مستر (جعفر)" هيقولّهم، "يا جماعة، كان على عيني والله، أنا بأحبكم،'], ['وانتم يعني ظبطتوني في الدفعة الأخيرة،'], ['بس أسدد تكاليف الحرب منين؟! ما انتم خَدتُم كل حاجة!"'], ['هنا، يا عزيزي، الإنجليز ضميرهم بيصحى، ويقولوا، "ما فيش خاين يبقى وسطنا!"'], ['وبيمشّوا "جعفر"، ويعيّنوا مكانه حاكم اسمه "مير قاسم"،'], ['اللي برضه بيأكّدلهم إن، "يا جماعة، والله الخَزنة فاضية!'], ['و(جعفر) ما كانش مقصّر والله!'], ['هو خاين ومرتشي وسلّم الحاكم بتاعه، آه،'], ['بس والله ناشفة! ناشفة، زي المستشفى!"'], ['هنا، الإنجليز بيقولوله، "بس، بس، بس، بس!'], ['ما معاكومش فلوس؟ هاتوا الأراضي!"'], ['- "إيه؟!" - "الأراضي.'], ['أمّال مين هيحاسب على الحرب دي؟ أنا؟!"'], ['هنا، "مير" بيقولّهم، "طب يا جماعة،'], ['ما نرجعش للنظام القديم اللي احنا بنحبه، وكنا كلنا مبسوطين بيه،'], ['ادفعوا الجمارك والضرايب اللي عليكم،'], ['وإن شاء الله، نبقى ندفعلكم من فلوس الجمارك والضرايب اللي عليكم.'], ['خدوا بالكم، فيه تفصيلة صغيرة انتم مسقّطينها،'], ['انتم في بلدنا."'], ['هيقوموا قابضين على مبعوثينه اللي طلبوا إن هما ياخدوا ضرايب.'], ['هنا، يا عزيزي، "مير قاسم" بيلاقي الإنجليز مستمرين في النهب،'], ['ومقضيينها تهريب أسلحة لمستعمراتهم،'], ['كل لحظة، يا عزيزي، الإنجليز بيبقوا أقوى من الأول،'], ['لو اتحرك دلوقتي، ممكن يخسر، لكن لو اتأخر، أكيد هيخسر.'], ['ساعتها، يا عزيزي، بيطلع مرسوم يائس وبائس،'], ['بقتل الإنجليز أينما وُجدوا في الإقليم،'], ['ولكن، يا عزيزي، القرار كان متأخر جدًا، وحالم جدًا.'], ['بعد معارك هيواجه فيها الهنود جيش مُدرَّب ومُنظَّم، معاهم مدافع حديثة،'], ['هيخسروا قُدّام الإنجليز،'], ['وهيتم إجبار "مير قاسم" على تسليم إقليم "البنغال" بالكامل.'], ['"معلش يا (أبو حميد)، عندي Une Petite سؤال،'], ['?Où Sont Les Français يعني، أين الفرنسيين بقى في الليلة؟!'], ['مش هما دُول اللي اتعمل عشانهم القلق دا كله؟"'], ['خلّيني أقولّك، يا عزيزي، إن الإنجليز بعد انتصارهم،'], ['هيهاجموا كل قواعد شركة "(الهند) الفرنسية"'], ['في معارك عنيفة برًا وبحرًا،'], ['لحد يناير سنة 1761،'], ['لمّا هتسقط آخر مُستعمَرة فرنسية جوا "الهند"، في منطقة "بونديشيري"،'], ['والإنجليز ينتصروا على "فرنسا" برضه،'], ['ويمضي الفرنسيين اتفاقية استسلام مُذِلّة ومهينة،'], ['لشركة "(الهند) الشرقية"، ويعلنوا انسحابهم من "الهند".'], ['هنا، يا عزيزي، تمضي حرب السبع سنوات في "أوروبا"،'], ['باتفاقية "باريس"،'], ['عشان تخرج "إنجلترا"، يا عزيزي، من هذه المعركة،'], ['من جزيرة صغننة بيحتقرها المغول اللي عايشين في "الهند" زمان،'], ['للإمبراطورية الأقوى والأهم في العالم،'], ['والأهم، يا عزيزي، في قصتنا، القوة الوحيدة في "الهند".'], ['بعد، يا عزيزي، السيطرة على "البنغال"،'], ['اللي هو أغنى وأهم إقليم في "الهند"،'], ['الإنجليز، يا عزيزي، بعد كدا بقى بيبدأوا يقولولك،'], ['"والله انبسطنا من موضوع (البنغال) دا،'], ['ما تشوفلنا كدا، فيه أراضي إيه عندكم!'], ['عشان احنا بندوّر على حد يدفع تمن الحرب."'], ['عشان كدا، يا عزيزي، بنشوف معاهدة "إله آباد"،'], ['اللي بيشتري فيها الإنجليز من سلطان "الهند" الضعيف آنذاك،'], ['اسمه "شاه عالِم الثاني"،'], ['الراجل دا، يا عزيزي، بفَرَمان رسمي، هيبيع 3 ولايات،'], ['"البنغال" و"أوريسة" و"بهار"،'], ['مقابل مبلغ مالي بسيط،'], ['وهو جزء من الجمارك والضرايب اللي كان المفروض الإنجليز يدفعوها!'], ['هنا، يا عزيزي، بدأت تتحول شركة "(الهند) الشرقية"'], ['إلى دولة جوا الدولة،'], ['بتمضي معاهدات، وعندها جيش، وعندها أقاليم بتديرها،'], ['شركة السلطان نفسه موظف فيها،'], ['شركة كمان عندها شهية جبّارة إنها تتوسع،'], ['"واللي ما بيجيش بالمعاهدة، نجيبه بالحرب!"'], ['هنا، يا عزيزي، بتبتدي الشركة ترفع الآلي وتلوِّش،'], ['وتشن حروب على الأقاليم المجاورة،'], ['زي مثلًا، الحروب الإنجليزية المايسورية،'], ['اللي بتستمر لمدة 30 سنة،'], ['وتنتهي بانتصار الإنجليز سنة 1799، واحتلال إقليم "ميسور"،'], ['وإقليم "ماهاراشترا" صاحب الأغلبية الهندوسية،'], ['اللي هيخسر قُدّام الإنجليز سنة 1819،'], ['ويسلّموا عاصمة الإقليم "دلهي".'], ['مش بس كدا، يا عزيزي، انت لو اتحالفت معاها، هتخسر،'], ['إمارة السيخ مثلًا، ساعدت الإنجليز لسنين طويلة في حروبهم،'], ['وبرضه اضطروا في النهاية إنهم يسلّموا إقليمهم "البُنجاب".'], ['الإقليم دا كان آخر إقليم برة سيطرة الشركة في الإمبراطورية،'], ['عشان اسمع، يا عزيزي، اسمع الكلام اللي هأقولهولك دا،'], ['تصبح "الهند"، "الهـــند"،'], ['مملوكة بالكامل، بالكامـــل،'], ['لشركة "(الهند) الشرقية".'], ['"إيه؟! شركة يا (أبو حميد) بتمتلك الدولة؟!"'], ['شُفت المهزلة؟ شُفت؟!'], ['اقف هنا، اعمل Pause،'], ['خلّيني أقولّك إن كل دا كوم، واللي هيحصل كوم تاني!'], ['بعد ما بتتحول "بريطانيا" إلى قوة بحرية وإمبراطورية استعمارية،'], ['بتكون على موعد مع الثورة الصناعية،'], ['وهنا، بدل ما تستورد "بريطانيا" قماشها من "الهند"،'], ['فالثورة هتخلق جوا مصانع "بريطانيا" ما يُعرف بـ"نمط الإنتاج الواسع".'], ['ببساطة، توب القماشة اللي بتتغزل في شهر، على إيد 20 عامل،'], ['هيعملهولي عامل واحد بس، خلال ساعة، One Hour،'], ['ثورة صناعية!'], ['هنا، يا عزيزي، "بريطانيا" بقى عندها قماش يكفّي البلد كلها،'], ['وبقى فيه إنتاج كتير مش لاقيينله مشتري،'], ['وهنا، جاتلهم الفكرة،'], ['وقالوا، "طب يا جماعة، ما تيجي بدل ما احنا بنستورد من (الهند)،'], ['نصدّرلها، وبالتالي، نعمل فلوس أكتر ومكاسب أكتر."'], ['"ثانية واحدة يا (أبو حميد)! إيه اللي يصدّروا لـ(الهند)؟! هي سهلة؟!'], ['الهنود ليه هيشتروا أصلًا من الإنجليز؟'], ['ما عندهم نسيجهم ومُنتجاتَهم وبيلبسوا زي الفل."'], ['يا عزيزي، الكلام دا كان زمان وولّى،'], ['البرلمان الإنجليزي هيطلّع قرارات'], ['بتمنع استيراد الشركة الهندية لبضايع من "الهند"،'], ['وبتمنع دخول المراكب الهندية للمواني البريطانية،'], ['ومن الناحية التانية، هتغرّق السوق الهندي بقماش رخيص جدًا.'], ['وفجأة، بيلاقي العُمّال الهنود نفسهم في منافسة غير عادلة،'], ['مع آلة ضخمة وخط إنتاج بيطلّع كميات مهولة،'], ['وبأسعار أرخص منهم بكتير،'], ['مش بس، يا عزيزي، في النسيج،'], ['دا في كل المُنتَجات الهندية، الإزاز والورق والمعادن،'], ['كله بقى Made in Great Britain!'], ['العُمّال قُدّام هذه الخساير بيقفلوا الوِرَش بتاعتهم،'], ['ويبدأ بقى الحرفيين ينحرفوا!'], ['تنتشر بقى البطالة والفقر.'], ['"(أبو حميد)، معلش، عندي سؤال،'], ['احنا في عصر العولمة، إيه اللي يمنعهم إن هما يشتغلوا في مصانع الإنجليز؟"'], ['يا عزيزي! هو المحتل هيحدّف كتاكيت؟!'], ['الإنجليز هيصدروا قرار بيسمح إن أي حاجة تقدر تتصدر لـ"الهند"،'], ['ما عدا الآلات الإنجليزية،'], ['عشان أسرار الصناعة بتاعتهم ما تخرجش برة.'], ['"عايز مُنتَجات؟ أدّيك للصبح،'], ['لكن أعلّمك تصطاد؟ ....!"'], ['- "إيه يا (أبو حميد)؟!" - ....!'], ['اليأس، يا عزيزي، هيزيد في "الهند"،'], ['لدرجة إن طائفة من النجّادين المعروفة بصناعة الحرير'], ['هيقطعوا صوابعهم احتجاجًا عل اضمحلال الصناعة.'], ['خلّيني أقولّك إن سنة 1834،'], ['حال الهنود هيتلخص في جملة واحدة بتقول،'], ['إن تاريخ الهند لم يشهد مثيلا لهاذا البؤس والشقاء'], ['الجملة دي، يا عزيزي، ما قالهاش واحد هندي،'], ['وإنما حاكم شركة "الهند" نفسه، الـ"لورد (ويليام)" بنفسه!'], ['انت متخيل، يا عزيزي؟!'], ['انت دخلت خناقة، اتضربت فيها، لدرجة إن انت صعبت على اللي بيضربك!'], ['والفقر هيمتد لكل المهن التانية،'], ['لمّا البريطانيين يبدأوا يصادروا أراضي الأوقاف،'], ['الأراضي اللي بتتصرف أرباحها على المدارس ودُور العبادة والمراكز الخيرية،'], ['لمّا الأماكن دي، يا عزيزي، تقفل،'], ['المدرّسين ورجال الدين هيروحوا مع الحرفيين ينحرفوا،'], ['ويقفوا كلهم في طابور العاطلين.'], ['وهيطلع أجيال جديدة من الأطفال الهنود يواجهوا مستقبل مُشرِق،'], ['"حياة بدون تعليم، بلد منهوبة بالكامل، أهالي عاطلين،'], ['والمطلوب مننا إن احنا ننافس الثورة الصناعية،'], ['اللي متجسدة في شركة بتحكُم دولتنا!"'], ['هنا، يا عزيزي، الإنجليز هيقدّموا اقتراح لطيف وCreative'], ['وهيقولولهم، "يا جماعة، ما تروحوا الريف تشتغلوا في الزراعة."'], ['"طب ما حلو دا يا (أبو حميد)، نرجع كلنا للغيط."'], ['يا عزيزي، الإنجليز بيطلبوا من الهنود حرفيًا إن هما يرجعوا عكس اتجاه العالم،'], ['الثورة الصناعية في "أوروبا" بتحول المزارعين لعُمّال،'], ['كجزء من خطتها للتقدم،'], ['طبعًا عارف إن المصطلح شائك شوية،'], ['بس كجزء من خطتها، إن كل حاجة بقى تبقى مميكنة، يسهُل صناعة الأشياء،'], ['يسهُل صناعة الأسلحة، حاجات كتيرة بقى In That Regard،'], ['اللي بتخلّيك أكثر قوة.'], ['في "الهند" بقى، الإنجليز بيقولولهم، "اعكسوا، العُمّال يبقوا فلاحين."'], ['النتيجة هنا، إن التوازن بين الزراعة والصناعة هيختل،'], ['وبعد ما كان 55% من سكان "الهند" في منتصف القرن الـ19 بيشتغلوا في الزراعة،'], ['فالنسبة دي ارتفعت لـ75%،'], ['الأراضي شالت فوق طاقتها،'], ['بدل ما الفدّان كان بيصرف على عيلة، بقى بيصرف على 10،'], ['خصوصًا، في بلد وضعه سيئ ونموه السكاني كبير.'], ['في كتابه، "اكتشاف (الهند)"، بيقول رئيس "الهند" الأسبق "نهرو"،'], ['إن الخلل دا هو السبب الرئيسي'], ['لتحول "الهند" للصورة اللي العالم يعرفها دلوقتي،'], ['اللي انت غالبًا شُفتها في Slumdog Millionaire،'], ['أُمّة بتعاني من الجوع والفقر المزمن وسوء التغذية والأمية.'], ['ولمّا الأراضي الزراعية ما بقتش قادرة تستحمل عدد الفلاحين، وبدأت تخسر،'], ['هنا، يظهر شخصية Cute جدًا، وهي المُرابي الأوروبي!'], ['راجل طيب وCute وابتسامته تجيب ودانه،'], ['يروح للفلّاح البائس من دُول يقولّه، "لا حول ولا قوة إلا بالله!'], ['الأرض بتاعتك شكلها وحش أوي وما يُسرّش، ولبسك شكله وحش أوي وما يُسرّش!'], ['ولا، بأقولّك إيه، ما نفسكش تنزل تشتري بذور وأسمدة،'], ['وترجع تزرع زي زمان، على قديمه؟'], ['ونزرع رُز ونربّي فراخ، ونعمل برياني؟"'], ['المزارع يقولّه، "حلو دا! بس منين؟!"'], ['فالمرابي يقولّه، "أنا هأسلّفك،'], ['شوف يا فلّاح يا هندي، الفلوس دي تبقى آخر اهتماماتك،'], ['يا عم، خُد الفلوس، ولو ما رجّعتهاش، مش هيحصل حاجة يعني،'], ['هآخد بس الأرض منك!"'], ['- "إيه؟!" - "هآخد بس الأرض منك!"'], ['"هتاخد الأرض منّي؟!"'], ['"لأ، ما أنا هأديك فلوس، وإن شاء الله، تكسب، ومش هآخد الأرض ساعتها."'], ['وخلال سنين قليلة، ملايين الفلّاحين يتحولوا من مُلّاك أرض لأُجَرية،'], ['مضطرين يشتغلوا في أسوأ الظروف وأقل المُرتّبات،'], ['في الأراضي اللي كانت بتاعتهم في الدقيقة 4 في الحلقة!'], ['فوق كل دا، كان فيه نظام احتكار كامل للمحاصيل،'], ['قبل كدا، كان النسّاج الهندي بيشتري القطن من الفلّاح ويغزله،'], ['بس الحرفي الهندي ما بقاش موجود،'], ['فبقى الإنجليزي هو اللي يشتري القطن، ويصدّره لمصانع بلاده،'], ['اللي بتشتريه بأرخص تمن ممكن،'], ['"ولو مش عاجبك يا عم الفلّاح، خلّي القطن عندك!"'], ['الشركة تحولت ببساطة إلى المشتري الوحيد للمحاصيل الزراعية،'], ['والفلّاح مضطر يبيعلهم عشان ما فيش غيرهم،'], ['وكل ما بيدرك الإنجليز أدوات قوّتهم،'], ['كل ما بيستنزفوها لآخر مكسب ممكن.'], ['يعني مثلًا، الشركة فكرت، "احنا ليه نشغّل الفلاحين،'], ['ونفاوضهم بقى على أسعار المحاصيل وأجرتهم؟ ويا عالم!'], ['طب ما نشغّلهم بالسُخرة!"'], ['- "إيه؟!" - "بالسُخرة!"'], ['"والفلاحين يا (أبو حميد)، هيسكتوا على الكلام دا ازاي؟!"'], ['عزيزي، شركة "(الهند) الشرقية" ما عادتش شركة بس،'], ['أو مُستعمَرات صغيرة، يا دوبك يوم ما بتغلط بتهرّب أسلحة عشان تحارب الفرنساويين،'], ['أو يعني، تبقى شقية وتتهرّب من دفع الجمارك والضرايب،'], ['لا، يا عزيزي، احنا فعلًا بنتكلم على دولة بتمتلك جيش مُنظّم،'], ['وصل تعداده سنة 1805 لـ154 ألف جندي،'], ['عصابة بتخطف الهنود وتودّيهم أي مكان هما عايزينه في "الهند"،'], ['عشان يبقوا عبيد في مزارع الشركة،'], ['بقى فيه عمليات خطف مُمنهَجة مش بس للشباب،'], ['ولكن كمان للأطفال في بيوتهم.'], ['كتير، يا عزيزي، من الهنود كانوا بينهوا حياتهم لأن هما مش عايزين يعيشوا عبيد،'], ['ولا إن ولادهم يتخطفوا قُدّامهم، وما يقدروش يحموهم!'], ['في مذكرة لسكان إحدى المناطق الهندية للشركة،'], ['بيقولوا، "إن عمرنا ما عانينا بهذا الشكل، لا احنا ولا أجدادنا،'], ['ما نقدرش نستحمل أكتر من كدا!"'], ['الأثر المدمر لشركة "الهند" ما وقفش عند "الهند" وبس،'], ['دا الشركة بدأت تصدّر الأفيون لـ"الصين"، جارتها،'], ['رُبع، يا عزيزي، سكان "الصين" بقوا مدمنين أفيون!'], ['ولمّا الإمبراطور "الصين" حاول يوقّف الكارثة دي،'], ['الشركة هتحارب "الصين" فيما يُعرف بـ"حروب الأفيون".'], ['متخيل، يا عزيزي، شركة هتخش حرب أمام أكبر دولة من حيث التعداد السكاني،'], ['وهي محتلة تاني أكبر دولة من حيث التعداد السكاني!'], ['"ياه يا (أبو حميد)! شركة تحارب (الصين)؟!"'], ['يعني هو عادي إن شركة تحتل "الهند"؟!'], ['انت بتتكلم، يا عزيزي، على تقريبًا أكبر الدولتين من حيث التعداد السكاني،'], ['انت واحدة محتلها، وواحدة بتحاربها،'], ['عشان شعبها يشرب أفيون ويتاجر معاك!'], ['انت متخيل، يا عزيزي، الاستعمار كان بيحصل لأسباب تافهة ازاي؟'], ['يعني، "احنا رُحنا منطقة (الهند) دي عشان بندوّر على بهارات،'], ['اكتشفنا (أمريكا)، عشان بندوّر على بهارات،'], ['عايزين طريق مختصر يودّينا (الهند)، نلاقي بهارات،'], ['فاكتشفنا بالصُدفة (أمريكا)!"'], ['ودخلنا نحارب (الصين) ونحتل (الصين)، عشان الناس تشرب أفيون!"'], ['دا التاريخ! انت متخيل، يا عزيزي، العالم كله كان ممكن يتغير بمكعب "ماجي"!'], ['المهم، يا عزيزي، الشركة تنتصر على "الصين"،'], ['وتجبر إمبراطور "الصين" إنه يقبل تصدير الأفيون،'], ['يسمح بتدخيل الأفيون بشكل شرعي لبلاده، "ما فيش الكلام دا!"'], ['على أد، يا عزيزي، ما دي تبدو مشكلة في "الصين"،'], ['إلا إنها كانت كارثة في "الهند"،'], ['دا لأن الأفيون بيتزرع في "الهند"،'], ['"وبما إن التجارة رجعت بعد الحرب،'], ['فاحنا محتاجين نزرع أفيون أكتر!'], ['وعشان دا يحصل، مضطرين نوقف زراعة حاجات تانية،'], ['وأكيد طبعًا الحاجة دي مش هي القطن.'], ['مصانع (مانشستر) و(برمنجهام) تتقفل؟! لأ طبعًا.'], ['فاحنا بقى بقى، محتاجين إن احنا نكمّل زراعة الأفيون وزراعة القطن."'], ['"على حساب مين يا (أبو حميد)؟"'], ['على حساب الحبوب الغذائية،'], ['الأكلة اللي كانت فاضلة للمواطن الهندي.'], ['"إنجلترا"، يا عزيزي، كانت مجوّعة المواطن الهندي عشان المواطن الصيني يروق!'], ['متخيل يا عزيزي؟! رُبع "الصين" بتشرب!'], ['كمان، يا عزيزي، جَنب الأفيون، كانوا بيزرعوا شاي،'], ['دا بقى بيتصدر لـ"بريطانيا" و"أمريكا"،'], ['دُول، يا عزيزي، يصحصحوا ويشتغلوا ويخططوا،'], ['ودُول بقى ركبوا القَطْر خلاص!'], ['كل دا، يا عزيزي، هيأدي إلى نتيجة، انت أكيد توقعتها، وهي المجاعة.'], ['خلال الحُكم البريطاني لـ"الهند"،'], ['هيموت عشرات الملايين من الجوع،'], ['في 34 مجاعة!'], ['خُد بالك، يا عزيزي، الرقم دا كبير جدًا،'], ['وُدول المعروفين أو المُثبَتين، على الأقل.'], ['"الهند"، يا عزيزي، عاشت في ماضي جميل.'], ['وفِضلِت مستمرة لقرون بفضل الاستقرار الاجتماعي'], ['والتسامح اللي كان بين الطوايف والديانات المتعددة،'], ['الكل كان بيحترم الأباطرة ومعتقداتهم،'], ['كل طايفة كانت بتحترم التانية،'], ['وشايفة خطورة العداوة بينهم وبين بعض.'], ['ولكن في حالة المُستعمِر، صعب إن هو يفكر بنفس الطريقة.'], ['ودا اللي حصل سنة 1857،'], ['بعد أكتر من 250 سنة من دخول الشركة لـ"الهند"،'], ['بتيجي النهاية من حيث لا يتوقع أحد،'], ['الشركة كانت عندها مئات الآلاف من الهنود اللي وظّفتهم كجنود،'], ['واللي اتعرفوا باسم الـSepoy.'], ['الـSepoy، بتنتشر إشاعة بينهم،'], ['إن الشحم اللي بيجيلهم، بيستخدموه في دهان البندقية بتاعتهم الـ"أنفيلد" الجديدة،'], ['- مصنوع من دهن البقر. - "يا ساتر يا رب!"'], ['وهنا، بيبدأ يتمرد عدد من جنود الـSepoy الهندوس،'], ['وفي نفس الوقت، يتمرد المسلمين،'], ['"الله! طب وإيه مشكلة المسلمين مع دهن البقر يا (أبو حميد)؟!"'], ['مهو المسلمين راحتلهم الإشاعة إن الشحم دا دهن الخنزير.'], ['سبب يبدو بسيط وصغير، ولكنه يليق بالتاريخ.'], ['كل دا هيحرك التار القديم اللي جوا نفوس الهنود تجاه الشركة،'], ['والغضب يبدأ يخرج،'], ['ويبدأ يحصل تمرد لحد ما بيوصل لمدينة "دلهي"،'], ['اللي بيدخلها الهنود وبينادوا'], ['بآخر أباطرة المغول المسلمين في "الهند"، "بهادر شاه"،'], ['"يلّا بينا يا جماعة، نطرد المُستعمِرين، ونرجّع (الهند) من تاني!"'], ['السلطان اللي كان عمره وقتها 81 سنة، بينضم لهذا التمرد،'], ['ودا بيدّي الكل دَفعة معنوية قوية،'], ['وهنا، بينضمله عدد من جنود الحاميات التانية والأهالي،'], ['والتمرد بيتحول لثورة،'], ['أو ما يُعرف بـ"حرب الاستقلال الهندية الأولى".'], ['كدا تعرف إن هما استقلّوش فيها،'], ['طالما فيه Season 2، يبقى أكيد ما خلصتش في Season 1!'], ['هنا، بيبدأ الهنود يهاجموا معسكرات الشركة،'], ['ويقتلوا الموظفين في كل مكان، ما بيفرّقوش بين مدني وعسكري.'], ['الشركة، يا عزيزي، ما بتُسكتش،'], ['وبيقوموا جايبين جنود تانيين من السيخ،'], ['يقمعوا الثورة اللي اشترك فيها الهندوس والمسلمين،'], ['العنف في مواجهة الثورة دي كان شديد الوحشية،'], ['قوات الشركة أجبروا الأسرى الهنود'], ['إن هما يلحسوا الدم اللي موجود على الأرض، قبل شنقهم،'], ['يقتحموا البيوت، ويقتلوا كل سكانها،'], ['يحرقوا الجوامع والمعابد الهندوسية بكل الناس اللي بتتحامى فيها!'], ['الجنرال "ويلسون" قائد جيوش الشركة،'], ['بيؤمر إن الرجالة بس هي اللي تتقتل،'], ['بلاش أطفال ولا نساء،'], ['لكن الجنود بيرفضوا،'], ['وبيقولوا إن كل دُول مش بشر، دُول شياطين، لازم يتقتلوا!'], ['عشان في شهور قليلة، يقدر الإنجليز إن هما يقمعوا الثورة في "دلهي"،'], ['ويسجنوا الإمبراطور "بهادر شاه"،'], ['ويقتلوا ولاده وأحفاده بعد استسلامهم.'], ['أما باقي الأسرى، فتم إعدامهم بواحدة من أكثر الطرُق وحشية،'], ['كانوا بيربطوا كل واحد في وش المدفع،'], ['حرفيًا، في وش المدفع، ويضربوا المدفع،'], ['ويفتخروا إن هما يصوروا عملية الإعدام البشعة دي،'], ['ويبعتوا الصور لـ"لندن"!'], ['ورغم سقوط "دلهي"، فثورة الـSepoy دي استمرت سنة كاملة في جميع أنحاء "الهند"،'], ['ومن إقليم لإقليم، ومن مدينة لمدينة،'], ['ولكن قوات الشركة نجحت إنها تبيد الثوار بمنتهى القسوة!'], ['بعض التقديرات بتقول إن الثورة دي مات فيها أكتر من 800 ألف واحد!'], ['صحيح، يا عزيزي، ثورة الـSepoy دي انتهت بالفشل،'], ['ولكن الوحشية والمآسي اللي انتقلت لـ"بريطانيا"،'], ['كانت فوق أي خيال!'], ['جوا البرلمان البريطاني، وقف أحد النواب،'], ['يطالب البرلمان بحَلّ الشركة،'], ['وإنهاء هذا التواجد المدمر في "الهند"، وقال،'], ['إنه لا يوجد على الأرض نظام حكم أكثر فساداً وخيانةً وجشعاً من هذه الشركة'], ['وقتها، المواطن البريطاني كان بدأ يشوف الجرايد'], ['ويسمع عن الفساد اللي موجود جوا الشركة،'], ['والسرقة والنهب المنظمين،'], ['والصحافة بدأت تنظّم حملات ضد الشركة،'], ['ويتحول هنا حل الشركة وفضّها إلى مطلب شعبي.'], ['وبالفعل، في 1 نوفمبر 1858،'], ['بيطلّع البرلمان البريطاني قراره بحلّ شركة "(الهند) الشرقية" وتأميم أملاكها.'], ['"الحمد لله يا (أبو حميد)، خلاص! (الهند) هترجع للهنديين!"'], ['انت، يا عزيزي، طيب وبريء، وأنا لو عندي بنت، كنت جوزتهالك!'], ['والله، مش هأستخسرها فيك.'], ['"إنجلترا"، يا عزيزي، هتقفل الشركة من هنا،'], ['بس هتنقل كل ما تمتلكه الشركة'], ['من الشركة للتاج البريطاني،'], ['وكأنك يا "أبو زيد" ما غزيت!'], ['بدل ما كانت الشركة هي اللي بتمتلك الكلام دا،'], ['بقت الدولة هي اللي بتمتلك الكلام دا.'], ['في "الهند"، يا عزيزي، الهنود هما كمان زيّك طيبين،'], ['الهنود، يا عزيزي، احتفلوا بنهاية الشركة الشريرة،'], ['ولكن طبعًا، للأسف، الأسى لم ينتهِ،'], ['ويفضل الهنود يقاوموا لمدة 90 سنة،'], ['مقاومة مريرة ومؤلمة،'], ['لحد ما ينالوا الاستقلال عن "بريطانيا" سنة 1947.'], ['في النهاية، يا عزيزي، شركة "الهند" ممكن تبقى أحسن تمثيل صادق لفكرة الاستعمار،'], ['مش متدارية ورا أي سردية أو رواية،'], ['مش جايبة كُتُب أو علماء وبتقولّك، "أنا هأحرّف الشعوب البدائية على التحضُّر،'], ['ولا جايبة جنود وأسلحة وبتقولّك، "أنا هأحميك من عدو جايلّك يقابلك،'], ['من عدو ممكن يحاربك."'], ['أو "جاي، وأمري لله، أفصل بينكم في الحرب الأهلية اللي انتم عاملينها دي!"'], ['الشركة الهندية كانت جاية بكل بساطة بوش مكشوف وعلى ورق أسمنت،'], ['"I\'m Here for The Money عايز فلوس وأراضي ومجد!"'], ['الشركة بتعتبر كل الموارد اللي تحت إيديها هي فرص لخلق ثروة،'], ['سيبك بقى من الكلام عن البشر والتاريخ والأرض والأحلام،'], ['وحتى لمّا تفلس، تفضل الفكرة موجودة،'], ['ويفضل جرحها حاضر ومستمر جوا كل اللي استغلّتهم.'], ['استقلال "الهند"، يا عزيزي، ما كانش النهاية السعيدة،'], ['لأن الإرث اللي سابته شركة "الهند" ومن بعدها الاحتلال البريطاني،'], ['من تدمير كامل لاقتصاد "الهند" والطبقات الاجتماعية،'], ['واستخدام سياسة التفريق بين الطوايف،'], ['بيفضل أثره مستمر في "الهند" في كل النواحي،'], ['اجتماعيًا وسياسيًا واقتصاديًا.'], ['عشان كدا، بمجرد الاستقلال، بتظهر المشاكل الطائفية،'], ['و"الهند" بتتقسّم لدولتين،'], ['"الهند" دولة الهندوس،'], ['و"باكستان" دولة المسلمين،'], ['اللي هيخوضوا ضد بعض 3 حروب،'], ['وفي الحرب التالتة، "باكستان" نفسها بتتقسم دولتين،'], ['"بنجلاديش" و"باكستان"،'], ['كمان، الشركة هتسيب ميراث من الفقر المرعب.'], ['النهاردة، وبعد أكتر من 160 سنة، على نهاية شركة "الهند"،'], ['أكتر التقديرات المتفائلة بتقول'], ['إن تِلت سكان "الهند" تقريبًا عايشين في فقر شديد،'], ['بعض المنظمات بتقول إن الفقر في "الهند" ممكن يوصل لـ50%،'], ['وفي بعض الأقاليم، نسبة الفقر بتوصل لـ85% من السكان.'], ['خُد بالك، يا عزيزي، إن دي نسبة كويسة'], ['وجاية بعد مجهودات ضخمة جدًا وتطور في الاقتصاد الهندي.'], ['ولكن صعب حد يفتكر إن البلد اللي احنا بنتكلم عنها دي،'], ['كانت من 400 سنة بس، أغنى بلد في العالم.'], ['بس كدا، يا عزيزي. أخيرًا، وليس آخرًا،'], ['ما تنساش تشوف الحلقات اللي فاتت، تشوف الحلقات الجاية،'], ['تنزل تبص على المصادر، ولو احنا على الـ"يوتيوب"، نشترك على القناة.']];
